অরুণাচল ভ্রমণ ▶ দিন ১ ▶ সেপ্টেম্বর, ২০২৩
A Solo Trip to "Arunachal Pradesh, India" : Day 1

ভারত এবং দেশের বাইরে কোথাও যাওয়ার মধ্যে অরুণাচল ছিল আমার ৩য় বারের মত অভিযান এবং নিজের অভিজ্ঞতা ও অনুভূতি নিয়ে লেখার এই প্রথম। অভিযান একারণেই বলব, কেননা কোথাও যাওয়ার আগে সে জায়গা পছন্দ করার ও তাঁর পরবর্তী পদক্ষেপ গুলো একটু হলেও ভিন্ন ছিল আমার ক্ষেত্রে । ভারত ভ্রমণের প্রথমে মেঘালয় এর রাজধানী শিলং ও চেরাপুঞ্জি দিয়ে শুরু হলেও পরে আসাম এর রাজধানী গুয়াহাটি হয়ে কুচবিহার, শিলিগুরি, দার্জিলিং, সিকিম এর রাজধানী গ্যাংটক, সেখান থেকে পূর্ব সিকিম এর ছাঙ্গু লেক, উত্তর সিকিম এর জিরো পয়েন্ট ও Hot Spring এবং একই পথে না ফিরে পশ্চিমবঙ্গের কোলকাতা হয়ে বেরিয়ে দেশের ভিতরে যশোর, পদ্মা সেতু, ঢাকা হয়ে আবার সিলেট এ ফিরে আসা প্রায় ২০০০ কিলোমিটার একই ভ্রমণে ডাউকি ও বেনাপোল বন্দর এর ঈদ এর সময়ের চরম পর্যায়ের অভিজ্ঞতা ছিল প্রথম ২ ভ্রমণ এর এক অনবদ্য ও নিজেকে নতুন করে আবিষ্কার ও পুনর্গঠন করার অভিজ্ঞতা যা পরবর্তীতে দক্ষিণ সিকিম এর রাভাংলা, পশ্চিম সিকিম এর পেলিং পর্যন্ত প্রসারিত হয়।

ঠিক ১ বছর আগেও নিজের জাতীয় পরিচয়পত্র নিয়ে ৯ মাস বিড়ম্বনার কারণে আমার ২য় পাসপোর্ট নবায়ন করতে পারছিলাম না। জন্ম নিবন্ধন থেকে শুরু করে শিক্ষা সনদ সংশোধন করে অবশেষে জাতীয় পরিচয়পত্র ঠিক করে পাসপোর্ট তখন আকাশে উড়াল দেওয়ার মত কোনও "সোনার হরিণ" হয়ে যায় ও হাতে পাই এ বছরের ফেব্রুয়ারি মাসে। এর মাঝে আমাদের দেশের সরকারি অফিস গুলোর চরম ভোগান্তি ও অঘোষিত দরবেশ ফি এর সাথে বেশ একটা আন্তরিক সম্পর্ক করে ফেলেছি। 

সময়, সুযোগ ও সামর্থ্য এক না হওয়ার দরুন ভাল লাগা থাকা সত্ত্বেও কখনো ঘুরতে বের হওয়াটা হয়ে উঠে নি আর। জীবনের প্রথম বান্দরবান যাই এ বছর এপ্রিল মাসে আলিকদম এর দিকে। প্রথম পাহাড় এর বিশালতার ছোঁয়া পাই তখন। যেটা কিনা মেঘালয় এর সমদ্রপৃষ্ঠ থেকে ৪ হাজার ফুট উচ্চতার কাছে "টিলা" তে পরিণত হয়ে যায়। এক দিনে ৩০,০০০ পদক্ষেপ ও কয়েকবার পাহাড় চড়ার মত কষ্টকর অথচ নিজের সীমা অতিক্রম করে নিজেকে জয় করার মত দুর্বার কষ্টার্জিত আনন্দ সবসময় স্মৃতির পাতায় প্রথম দিকে থেকে যাবে।

পাহাড় বরাবরই আলাদা ভাবে আমাকে টানে সবসময় যদিও সেভাবে কখনো পাহাড় চড়া হয়ে উঠে নি। হিমালয় খুব শখের একটা "ব্যাপার" আমার কাছে সবসময়ই। ফেলুদার "যত কান্ড কাঠমান্ডুতে" আর "গ্যাংটকে গণ্ডগোল", দার্জিলিং এর চায়ের গল্প, কাশ্মীর এর স্বর্গরূপ, আমাদের উত্তরবঙ্গে পঞ্চগড় গিয়ে পৃথিবীর ৩য় সর্বচ্চ চূড়া "কাঞ্চনজঙ্ঘা" দূর থেকে এক পলক সরাসরি দেখতে যাওয়ার যে আগ্রহ তাতে করে পাহাড় ও টার বিশালত্ব মনে আলাদা মহিমা তৈরি করে রেখেছে। আর সেই "কাঞ্চনজঙ্ঘা"-ধারী সিকিম এর ভ্রমণ অভিজ্ঞতা হওয়ার পরে "Wanderlust" ব্যাপারটা কাজ করে এবং সিলেট যেহেতু থাকি আর চাকরি করার কারণে সময় এর স্বল্পতা খেয়াল রেখে শেষমেশ অরুণাচল বেছে নেই। সমস্যা হচ্ছে পরে জানতে পারি যে অরুণাচল যেতে যে অনুমতিপত্র লাগে তা সিকিম এর মত না। সংক্ষেপে অরুণাচল এর অনুমতিপত্র পেতে বিদেশীদের কোথাও দেখেছি ৩০ আবার কোথাও ৫০ ডলার ফি আছে। এর সাথে এই অনুমতি নাকি বাংলাদেশিদের এখন দেওয়া হয় না। অনলাইন এ কিছু ট্রাভেল এজেন্সির সাথে কথা বললেও লাভ হয় নি। তারাও বাংলাদেশি হওয়ায় না করে দিয়েছিল এবং খুব হতাশ লাগে। শেষে একজন কে পাই যিনি আশ্বাস দেন। 

তার কাছ থেকে জানতে পারি যে, আগে ৪ টা দেশের সম্পূর্ণ নিষেধাজ্ঞা ছিল অরুণাচল এ প্রবেশ এ যেখানে সম্ভবত ২০২২ বা ২০২১ এর দিকে বাংলাদেশ কে ওই তালিকা থেকে বাদ দেয়া হয় দিল্লি থেকে। কিন্তু অরুণাচল এর সরকার এখনো সেভাবে বাংলাদেশ কে গ্রহণ করে না আবার এর মাঝে যারা যারা গিয়েছিল তাদের মধ্যে ২ টা গ্রুপ এর ঝামেলার কারণে বাংলাদেশ এখন খুব কড়াকড়ি অনুমতি পাওয়ার ব্যাপারে। যাওয়ার পরে কি হয়েছে সামনে বলব। তো আমার অনুমতিপত্র বের করতে আমার দিক থেকে কিছু খরচ পাঠানো লাগে এবং কাগজপত্র হিসেবে আমার বর্তমান পাসপোর্ট, ভিসা ও তাদের নির্দেশিকা অনুযায়ী আবেদন পত্র পূরণ করে স্বাক্ষর করে পাঠিয়ে দেই। কয়েক দিন পরে আমাকে বলা হয় যে, ইটানগর (অরুণাচল এর রাজধানী) থেকে আরও একটা কাগজ চেয়েছে যেটা দিয়ে প্রমাণ পাবে যে আমি বাংলাদেশ এ কোনও সরকারি বা বেসরকারি সামরিক চাকরি করতাম না বা করি না এবং এটা হতে হবে সরকারি ও প্রশাসনিক নথি তে । এই কাগজ আগে নাকি লাগত না। ২০২২ এর বাংলাদেশি ৪ জনের ঘটনার পর থেকে অনুমতি দিতেই চায় না বলে এই কাগজ অতিরিক্ত দেওয়া লাগবে এখন। যেভাবেই হোক ব্যবস্থা করে দেওয়ার ২ সপ্তাহ পরে আমার কাছে অরুণাচল এর প্রবেশের অনুমতিপত্র আসে। অদ্ভুত লাগে বা ঝামেলা মনে হচ্ছিল সামনে আরও। কেননা আমি কবে কোনদিন কোথায় থাকব তারিখ ও সেখানে থাকার হোটেল এর যোগাযোগ এর তথ্য আগে থেকেই পাঠানো লাগবে তাদের কাছে। পাঠিয়েও দিলাম কিছু পরামর্শ করে সেভাবে। 

আমি থাকি সিলেট এ এবং আমার ভারতে প্রবেশ এর পোর্ট ও আছে ডাউকি হয়ে। তো আমার জন্যে সম্ভাব্য পথ ছিলঃ  (১) সিলেট - শিলং - গুয়াহাটি - তেজপুর - ভালুকপং - বোমডিলা - দিরাং - সেলা পাস - তাওয়াং। এই পথ সম্পূর্ণ ছিল রাস্তায়। (২) বিকল্প পথ ছিলঃ  সিলেট - শিলং - গুয়াহাটি -[হেলিকপ্টার] - তাওয়াং । আমার ইচ্ছা ও ছিল এভাবেই। কিন্তু কথা বলে বুঝলাম যে হেলিকপ্টার বর্ষাকালে ৫ দিনের ৪ দিনই নাকি বন্ধ থাকে এবং আমি যেহেতু বাংলাদেশি ও অনুমতিপত্রের ব্যাপার আছে, আমাকে যাওয়ার সময় না করে দিয়েছিলেন সেই দাদা। ফেরার পথে চেষ্টা করতে বলেছেন। অরুণাচল নাকি অনুমতিপত্র থাকা সত্ত্বেও অনেক সময় বিদেশীদের যেতে দেওয়া হয় না। এ ব্যাপারে ধারনা কিছুটা যাওয়ার পরে পেয়েছিলাম কেন এমন করা হতে পারে। চীনের সাথে ভারতের এই অরুণাচল নিয়ে সমস্যা অনেক আগে থেকেই। এজন্যে মহাত্মা গান্ধি ১৯৬২ সালে ITBP (Indo-Tibetan Border Police) নামে আলাদা বিশেষ বাহিনী গঠন করেন যারা লাদাখ সীমান্তেও দেশ রক্ষায় কাজ করেন। তাই যাওয়ার সময় প্রথম পথেই যাওয়ার সিদ্ধান্ত নেই। হাতে পর্যাপ্ত সময়, টাকা ও কষ্ট করার মানসিকতা না থাকলে আমি বলব ওদিকে যাওয়ার দরকার নেই। সিলেট থেকে তাওয়াং কমপক্ষে ৭০০ কিলোমিটার রাস্তা যার সিলেট এ ৫৫ ও আসামের ২৩০ কিলোমিটার ছাড়া পুরোটাই পাহাড়ি পথ এবং সমতলের তুলনায় অনেক বেশি কষ্টসাধ্য । যারা উত্তর সিকিমে গিয়েছেন, অরুণাচলের অল্প কিছু যাওয়ার পর থেকে লাচুং এর মত বিশালতার কথা মনে পড়বে। এক কথায় অরুণাচল ভিন্যরকম আর বিশাল। উত্তর সিকিম এ যাওয়ার অভিজ্ঞতা নিয়ে অরুণাচল এ যখন যাচ্ছিলাম, পাহাড় একটার উপড়ে উঠে দেখি সামে আরও উপড়ে উঠতে হবে। ঘন সবুজ অভয়রান্য যেন উঁচু উঁচু পাহাড়ের সাথে পাল্লা দিয়ে গাছ গুলোও মাথা উঁচিয়ে আছে তাদের বিশালতার কথা জানান দিতে। ম্যাপ এ দেখলে বুঝা যায় ভালুকপং এর পড় থেকেই গাঢ় সবুজ প্রকৃতি।  

একটা বিশেষ ব্যাপার হচ্ছে যে দেশে যাওয়া হচ্ছে, সেখানের ছুটি, উৎসব, ও অন্যান্য দিন গুলো খেয়াল করে যাওয়া উচিত; এখানে যেমন ভারত এর। পরিচিতদের থেকে একটা ভারতীয় সিম সাথে নিয়ে গিয়েছিলাম এবং আমি রবিবারে সিলেট থেকে বের হয়ে মেঘালয় এ প্রবেশ করি। সাথে আনা সিম টা মেয়াদ উত্তীর্ণ বা কোনও কারণে অচল থাকায় সেটা আর কাজে লাগে নি। রবিবার ওপাশে সাপ্তাহিক বন্ধ বিধায় দোকানপাট বন্ধ ও গাড়ি কম থাকে এবং এই দিন সিম কেনার মত সুযোগ আর ছিল না। আমি বাসা থেকে বের হই ৬ টার আগে। ৬ টায় সিলেট থেকে জাফলং এর বাস এ করে বের হওয়ার পরে জৈন্তা পৌঁছে মেঘালয় এর সাথে দেখা মিলে গুড়ি গুড়ি বৃষ্টি এর মাধ্যমে। তামাবিল নামি যখন বৃষ্টি একটু কম ই ছিল । যখন নামি বাংলাদেশ এর ইমিগ্রেশন তখনও শুরু হয় নি। আনুমানিক ৮.৩০ এ শুরু হয় ও ১৫ মিনিটে এপাশের কাজ শেষ করে ওপারে যাই। কিন্তু ওপারে শুরু হয় ৯ টায় এবং ৩০ মিনিট পার্থক্যের কারণে আগে আগেই ওপারেও পৌঁছে যাই। অপেক্ষা করে পরে ৯.২০ এর দিকে সব কাজ শেষ করে ট্যাক্সি নিয়ে শুরু হয় ভারতের ভিতরের যাত্রা। লোকাল গাড়ি তে শুনেছি ৩০০ রুপি তে ডাউকি থেকে শিলং যাওয়া যায়, যা আমি পাই নি এবং আমার মত আরও শিলংগামী ৪ জন মিলে পরে ২৪০০ রূপিতে (৬০০ প্রতিজন) শিলং যেতে হয়। শিলং এ পুলিশ বাজার বা অঞ্জলি ট্যাক্সি স্ট্যান্ড থেকে গুয়াহাটি এর লোকাল ট্যাক্সি বা জীপ পাওয়া যায়। বর্তমানে ৪ সীটের ট্যাক্সি ৫০০ ও জীপ এ ৩০০ রুপি করে রাখে এবং সময় প্রায় ২-২.৩০ ঘণ্টা লাগে। গুয়াহাটি (খানাপারা) যখন নামি তখন ৩ টা বাজে এবং ভাগ্য ভাল সেখানেই ১০ মিনিটের ভিতরে তেজপুর এর এসি বাস পেয়ে যাই। পথিমধ্যে আমার কাছে আর নেটওয়ার্ক ছিল না। ওদিকে বাকি তথ্য নেওয়ার ও দরকার ছিল। রাস্তায় পাশের জন কে হটস্পট চেয়ে ২-৩ বার কাজ সেরে নেই। তেজপুর যখন নামি রাত তখন ৭ টা বাজে। সেই ভোর থেকে খাওয়ার জন্যে গুয়াহাটি ও তেজপুর এর মাঝে বাস এর বিরতি ছাড়া আর কোনও সুযোগ ও ছিল না। 

কেন বন্ধের দিন খেয়াল রাখতে বলেছি এখন বলি। আমি যেদিন যাই সেদিন ছিল রবিবার মানে সাপ্তাহিক বন্ধ। পরের দিন আবার গণেশ পূজা এবং তার পরের দিন আবার বিশ্বকর্মা পূজা। (হিন্দু ধর্মাবলম্বী বা সংশ্লিষ্ট কেউ এ ব্যাপারে আমার ভুল হয়ে থাকলে জানাবেন অবশ্যই)। সিম ছাড়া আমি কোথায় আছি আর কোথায় যাচ্ছি বুঝতে পারছিলাম না। আগে থেকে বিশদ গবেষণার কারণে শুধু এগুলো জানতাম যে কোথায় গিয়ে পৌঁছাতে হবে। কিন্তু মাঝখানে কিভাবে বা কোনদিকে যাচ্ছি বুঝতে পারা কঠিন। আমি এর মধ্যে মেঘালয় রাজ্য পার করে আসামের তেজপুর এ। বাস এ কোথায় নামলে ভাল হবে তাও বুঝতে পারছিলাম না। অনুমান করে Mission Chariali(চৌরাস্তা মানে চারিয়ালি) নেমে যাই এবং বন্ধের দিন মানুষ ও কম ছিল রাস্তায়। এবার যেদিকে বেশি মানুষ সেদিকে গিয়ে অটো তে গিয়ে উঠি, কিন্তু ক্রমশই গ্রামের মত লাগতে থাকে ও আমার কেমন সন্দেহ লাগে যে আমি ভুল পথে যাচ্ছি। অনেক টা দূরে গেলে একজনের কাছে হটস্পট চেয়ে লোকেশন দেখি আমি পুরো উলটো দিকে চলে এসেছি প্রায় ১০ কিলোমিটার। সাথে সাথে নেমে আবার ফেরত আসলাম। এদিকে অটো যখন জানতে চাইল কোথায় নামবো আমি জানি না আমি কি বলব। তবে মোটামুটি সব শহর এ বাস স্ট্যান্ড থাকে যার আশেপাশে জীপ স্ট্যান্ড ও মিলে ভেবে সেখানেই নামাতে বললাম। ভাগ্যক্রমে এটা পুরোপুরি ঠিক ছিল। কিন্তু স্ট্যান্ড এ গিয়ে আমার সাথে যার (কাউনটার) কথা হয়, সে নিশ্চিত করতে পারে নি যে আমি পরের দিন অরুণাচল এর দিরাং এর জীপ এ সীট পাব কিনা। আমার কাছ থেকে ১০০ রুপি নিয়ে রাখল। কথা বার্তা ভালই ছিল। যারা জানেন না, পাহাড়ি এলাকা গুলোতে যে জীপ গুলো চলে দূরপাল্লার, সেগুলো খুব ভোরে ৫ বা নির্দিষ্ট সময়ে ছেড়ে যায় ও সীমিত থাকে। তাই আগের রাতেই আমাকে বুক করে রাখতে বলে দিয়েছিল। এই ব্যাপার টা সিকিম এর পেলিং এ ও খেয়াল করেছি আমি। সকাল ৭ টায় পেলিং থেকে গ্যাংটক ও শিলিগুরি এর জন্যে মাত্র ১ টা করে জীপ বের হয়। পাশেই একটা হোটেল এ রাত কাটিয়ে দিলাম যেখানে আমার ছবি, পাসপোর্ট ও ভিসা ফটোকপি জমা দিতে হয়েছে। ভারতে যারা যাবেন, অবশ্যই অতিরিক্ত ফটোকপি সাথে রাখবেন যেটা খুব কাজের। আসামের ব্যাপারে সব সময় শুনেছি যে বাংলাদেশি গেলে হোটেল এ রাখতে নাকি চায় না। রাতে পাশে একটা মুসলিম হোটেল এ খেয়ে এসে শুয়ে পড়েছিলাম ভোর ৪ টায় উঠে যেতে হবে বলে। 

আজ এই পর্যন্ত। বাকিটা শুরু করব অরুণাচলে আমার ভীতি নিয়ে প্রবেশ ও জরুরি অনেক কথা দিয়ে। 

